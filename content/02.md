Omkring 25 personer har gått in på en gård utanför Kristianstad för att dokumentera grisarnas levnadsförhållanden. De sänder nu live inifrån gården på flera Facebook-sidor som stödjer kampanjen #totalinsyn. Ytterligare ett tiotal personer finns på plats utanför gården, i en separat manifestation. Kampanjen kräver att allmänheten ska ha rätt till insyn kring vad som händer med djuren på Sveriges gårdar och slakterier. Det här är andra gången som #totalinsyn genomför en civilolydnadsaktion på en gård i Sverige.

Bakom dagens aktion står olika grupper och privatpersoner som tillsammans driver kampanjen #totalinsyn. Det här är andra gången som en aktion som denna utförs i Sverige för att belysa vikten av att få total insyn i djurindustrierna. Första gången var den 2 oktober 2019 på en kycklingfarm utanför Katrineholm. Personerna som deltog i den aktionen blev inlåsta av bonden och spenderade två timmar i mörker tillsammans med kycklingarna. 

\- Här inne sker ett enormt lidande bland djuren, jag ser det som vår skyldighet att agera mot detta. För att belysa allvaret i situationen så väljer vi att ta till civil olydnad, säger Max Malm, en av deltagarna i kampanjen.
