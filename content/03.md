Aktivister från kampanjen #totalinsyn sände direkt från sju olika grisfabriker natten till idag. Vi kräver att konsumenter ska få veta mer om djurens verklighet.

Nitton aktivister, uppdelade i mindre grupper, tog sig in på sju grisfabriker på olika platser i Sverige – både mindre familjeägda gårdar och större industriella.

– Vi vill visa människor hur djuren lever bakom den fina fasad som djurindustrin visar upp. Alla har rätt att se hur djuren blir behandlade. Man ska veta vad det är man betalar för.

Grisfabrikerna var slumpmässigt utvalda, syftet med aktionen var att ge inblick i grisarnas vardag. I livesändningarna syns grisar som trängs i trånga boxar på betonggolv, döda grisar i en container och grisar som biter på gallergrindar.

– Här lever dessa djur i hela sina liv, innan de forslas iväg till slakteriet. Varför tror ni att detta inte visas i reklamen?

Nattens aktion var Total insyns tredje aktion. 
