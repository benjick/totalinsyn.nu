---
press:
  prefix: false
  title: Elever lär sig vanvårda djur på ett naturbruksgymnasium i Värmland
  subtitle: Pressmeddelande
---
Bogsår på grisar, skitiga boxar och kor som tvingas ligga i sin egen avföring. Detta är verkligheten för kor och grisar på Lilleruds naturbruksgymnasium i Värmland, en skola som utbildar framtidens bönder. Efter tips om missförhållanden har Total Insyn granskat skolan vid tre tillfällen under hösten – i september, november och senast den 16 december - och dokumenterat grov och systematisk vanvård.

Resultaten är chockerande:

* Suggorna lider av sår på kroppen för att det saknas strö, sk bogsår.
* Kultingarna lever i boxar med intorkad avföring och utan strö.
* Korna tvingas ligga i sin egen avföring, kan ej hålla sig rena då de står uppbundna, vilket lett till gödselpansar
på många av dem.
* Flera kor har sår och partier av hudirritation.
* Inga torra liggplatser för kor eller kalvar.

Linda Lindström, ordförande för Total Insyn, reagerar starkt:

\- Det är fullständigt oacceptabelt att en skola, som ska utbilda framtidens bönder, normaliserar vanvård. Detta är bevisligen inte en enskild händelse, utan systematiskt djurplågeri.

Tidigare elever vittnar om felriktade satsningar och berättar:

\- Korna står fortfarande fastbundna, trots att man i flera år lovat att bygga om. Men ändå finns det pengar till ett nytt ridhus, nya elevhem och renoveringar inne i skolan. Vad säger det om deras prioriteringar? Ska djuren behöva lida fram till 2026 när den nya lösdriftsanläggningen är klar?

Protokoll från Länsstyrelsen visar att den senaste djurskyddskontrollen vid Lilleruds naturbruksgymnasium genomfördes i september 2022. Vid kontrollen granskades enbart hästarnas livssituation, vilket ledde till anmärkningar, medan övriga djur inte inspekterades. Under samma period, mellan september och november 2022, dokumenterade elever själva vanvård av grisarna.

Det är även välkänt att Länsstyrelsen oftast föranmäler sina besök hos bönder, gårdar och andra platser där djur hålls. Detta skapar stora möjligheter att städa undan och förbättra ytan tillfälligt, vilket gör att de verkliga förhållandena sällan granskas noggrant.

Lilleruds naturbruksgymnasium är en friskola med vinstintresse, som finansieras med offentliga medel genom skolpengen, som uppgår till drygt 200 000 kronor per elev och år.

\- Med full insyn i djurindustrin skulle detta inte förekomma, säger Linda Lindström.

Total Insyn är en ideell organisation som arbetar för att skapa transparens inom djurindustrin. Genom att dokumentera och sprida information ger de konsumenter möjlighet att fatta informerade beslut.

## Källor

* Gödselpansar - [se länk](https://sv.wikipedia.org/wiki/Gödselpansar)
* Skolpeng - [se länk](https://www.skolverket.se/skolutveckling/statistik/riksprislistan)
* [Se dokumentation från november och december 2024](https://drive.google.com/drive/folders/1UZ-phHKbuqs3aTNahTR0jJ71AQVpBVN6)
* [Dokumentation Länsstyrelsen 2022](https://drive.google.com/drive/folders/1xAfVjfRrZYzvKgX1Tcyu2-wVBhL6aiLo)